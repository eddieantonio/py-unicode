ispîhk kâ-kî-awâsisîwiyân nikî-nitawi-kiskinwahamâkosin ohpimê nitiskonikanihk ohci. kistapinânihk mâna kâ-kî-nitawi-kiskinwahamâkosiyân, êkota Residential School ê-kî-itohtahikawiyân. mistahi mâna nikî-kitimâkihikawinân, mâka namôya êwako niwî-âtotên, niwî-âcimâwak nîci-kitimâkisak, nîci-okiskinwahamâkanak.

pah-piskihc mâna nikî-kitêyimikawinân, pêyakwan kâ-itahtopiponêyâhk ê-isi-kitêyimikawiyâhk. êkwa mâna âtiht kâ-misikiticik nâpêsisak kî-kah-kitimahêwak anihi nâpêsisa nawac kâ-apisîsisiyit. êkwa mîna kî-nâh-nôtinitowak nâpêsisak mahti awîna nawac kâ-maskawisêt.

êkosi ôma kâ-kî-ati-ihkihk. ana nawac kâ-maskawisêt “First Boss” kî-itâw êkwa mîna kotak “Second Boss” êkwa mîna kotak Third Boss”….niya mâka “Last Boss” ayisk ê-kî-apisîsisiyân êkwa mîna ê-kî-pâwanîsiyân êkospîhk mîna. nama nânitaw, kiyâm, nikî-itêyihtên mâna ayisk mâna nistês ê-kî-nah-nâtamawit.

pêyak awa nâpêsis nikî-pakwâtik, kapê mâna ê-kî-kakwê-nôtinit…mâka kî-kostîw nistêsa. Older brother nikî-paspîn. mâka pêyak askîwin nistês namôya kî-ohci-pê-kiskinwahamâkosiw, ayaya, nikî-kostâcin, nikî-kostâw awa nâpêsis kâ-kî-kakwê-nôtinit. ohcitaw piko ta-kakwê-kaskimak ana First Boss ta-nâtamawit.

Frank Misti-sikâk nika-isiyihkâtâw ana nâpêsis kapê kâ-kakwê-nôtinit, êkwa Joseph Misti-kiyâsk, nika-itâw ana First Boss.

nikî-ah-awihâw mâna ana First Boss nikwâmikbookma (my comic books), êkwa mîna nikî-kakwê-atoskâtamawâw otatoskêwin. pihtaw mâka kî-âtawêyihtam kahkiyaw kîkway, âhpô mîna anihi nisîwi-mîciwina kâ-kî-itisahamawak tahtwâw kâ-kî-mîcisoyâhk…hay, nikî-ati-wawânêyihtên ayisk kêtahtawê nika-kahcitinik ana Frank Misti-sikâk. tânisi mâka ôma takî-itôtamân?

tahto-tipiskâw mâna, ê-mwayî-kawisimoyâhk nikî-asamikawinân mâna pêyak ê-misikitit ‘piskit’ (biscuit). kwayask mâna nikî-wihkipwâw êwako. “Dog Biscuits” mâna nikî-isiyihkâtânânak êwakonik piskitak.

haw … pêyakwâw nikî-itisahamawâw Joseph Misti-kiyâsk êwakoni, kî-miywêyihtam! nikî-ati-nipân êkospîhk, nikî-nohtêkatân mâka nikî-cihkêyihtên ayisk êkwâni ê-kaskimak Joseph Misti-kiyâsk ta-nah-nâtamowit ispîhk ana Frank Misti-sikâk kakwê-nôtinici….êkwâni êkospîhk ohci tahto-tipiskâw nitisahamawâw Joseph Misti-kiyâsk niDog-Biscuitima. namôya awasimê nikî-kostâw Frank Misti-sikâk.

kinwêsîs êkosi nikî-itôtên.

tahto nikotwâso-kîsikâw mâna nikî-kanawâpahtênân cikâstêpayihcikana. êkwa mâna kâ-kîsi-kanawâpahtamâhk êwakoni nikî-mêtawânân … êwakoni cikâstêpayihcikan ê-nanâspitâtamâhk. êkosi mâna nikî-isi-mêtawânân Pirates, Cowboys and Indians …kahkiyaw kîkway…nikî-nanâspitâtênân. pêyakwâw nikî-kanawâwahtênân “The Great Escape”.

ayaya! êkospîhk kâ-tipiskâk, kinwêsîs aspin ohci kâ-kî-ati-kawisimoyâhk nipihtawâwak nâpêsisak ê-matwê-wayawîyahtawêcik wâsênikanihk ohci. kêtahtawê Joseph Misti-kiyâsk kâ-pê-nâsit.

“haw, âstam! wîcêwinân!” nititik.

“namôya-katâc, osâm nohtâwiy kâwi nika-pê-itisahok” nititâw. niwâpahtên kîkway ê-miciminahk, maskimocis êsa.

“kîkway anima?” nititâw, ê-itwahamak omaskimocis nitôn ohci.

“ninîmâwin ôma,” itwîw, “Dog Biscuits!” êkwâni, aspin kâ-wayawîyahtawêt wâsênikanihk.

êkwâni iskwâyâc ê-kî-wâpamak. kahkiyaw aniki nâpêsisak kâ-kî-tapasêcik kâwi kî-pê-itohtahâwak, mâka namôya Joseph Misti-kiyâsk.

êkospîhk kâ-tipiskâk namôya nikî-ohci-nipân….nikî-kostâw Frank Misti-sikâk.
